Az Egyetemes Lélekturista Egyház (Universal Soultourist Church) alapvetése, hogy létezik valahol, messze, messze, egy távoli galaxisban egy szórakoztatóközpont, kicsit hasonló a mi mozijainkhoz. Azonban itt nem filmeket vetítenek, hanem a betérő, szórakozni vágyó teremtmények öntudatát csatornázzák bele emberi lényekbe, hogy azok, mint valami mozifilmet, nézzék, izgulják végig az illető ember életét, születéstől a halálig. Ők más időskálán mozognak, nekik egy emberélet annyi, mint nekünk egy hosszú hétvége. De így is számukra hihetetlen izgalmas szórakozás akár egy átlagos emberi életet is végigélni. Amikor az rájuk kapcsolt ember jól érzi magát, az nekik felér egy LSD trippel. Amikor az ember depressziós, rémült, fájdalmai vannak, az meg olyan, mint nekünk egy durva horrorfilm. Így-is, úgy-is roppant szórakoztatónak találják. 

